---
author: dainius
comments: true
date: 2011-10-22 19:08:02+00:00
layout: post
slug: nemokamos-knygos-internete-1
title: Nemokamos knygos internete (1)
wordpress_id: 49
categories:
- knygos
tags:
- 30 dienų
- karalius
- motyvacija
- skaitymas
- tobulėjimas
- verslas
---

Tikri dalykai internete privalo būti nemokami. Štai šis puslapis "sukasi" ant nemokamos turinio valdymo sistemos [Jekyll](https://github.com/jekyll), talpinamas [GitHub repozitorijoje](https://github.com/dainiuxt/30dienu) ir naudoja nemokamą [Poole](https://github.com/poole/poole) šabloną (metinis puslapio išlaikymas kainuoja tik tiek, kiek kainuoja domenas), o pastaruoju metu likimas pamėtėjo porą neblogų knygų apie pajudėjimą iš "nulinio" sąstingio taško.

Pirmoji - gerai žinomo, Algirdo Karaliaus knyga "[Greiti pinigai](http://www.infobusiness.lt/)". Šioje knygoje autorius rašo apie tai, kaip padvigubinti savo pajamas per 30 dienų. Tačiau svarbiausia ne būdai, pajamos ar suma, o tai, kad skaitytojui išaiškinama sistema. Iš principo visuomet yra du mokėjimo būdai: laikas ir/arba pinigai. Jei turime pinigų, tuomet tikslui pasiekti, dažniausiai, reikia mažiau laiko, o jei su pinigais striuka, tuomet apsišarvuojame kantrybe ir nuosekliai siekiame užsibrėžto tikslo.

Laiko visi turime vienodai: po 24 valandas per parą. Vidutinis pilietis, dažniausiai, savo laiką keičia į pinigus pačiu paprasčiausiu būdu: padėdamas vystyti kitų žmonių verslus, paprasčiau kalbant, kiekvieną mielą dieną pėdindamas į darbą ir, neretai, dirbdamas viršvalandžius. Pasiseka tiems, kurie yra labiau kvalifikuoti, kartais net savo srities ekspertai - jie savo laiką į pinigus iškeisti gali pakankamai brangiai. Knygoje pirmiausiai ir parodoma, kaip kiekvienas iš mūsų gali tapti tokiu ekspertu.

Kai jau žinome, kaip tapti ekspertais ir išsiaiškiname, kad to tikrai norime, susipažįstame su efektyviausiais būdais, kaip savo laiką iškeisti į pinigus:

1. Greitos operacijos su nekilnojamuoju turtu.

2. Greiti verslai.

3. Greiti pardavimai.

4. Pinigai internete.

5. Tinklinė rinkodara.

6. Atsiperkančios investicijos.

7. Informacinis verslas.

Knygoje rasite nesudėtingą testą, kuris padės apsispręsti, kuri iš paminėtų sričių jums tinka labiausiai ir dar paprastesnį testą, kuris pasakys ar pasiseks jūsų naujai pradedamas verslas. Šie septyni išvardinti būdai nuo paprasto samdomo darbo skiriasi tuo, kad ėmęsi bet kurio iš jų (kuris labiausiai patinka, ar kurį geriausiai išmanote), mes galime pradėti judėjimą savo tikslo link neinvestavę nė vieno lito ir netgi tęsdami savo dabartinę veiklą, o išvystę sistemą pereiname prie visai kitokio laiko į pinigus keitimo santykio negu dirbant samdomą darbą. Jei dirbdami samdomą darbą laiką į pinigus keičiame tiesiniu principu (pvz. už valandą darbo gauname 10 Lt, už 10 valandų - 100 Lt, už 100 valandų 1000 Lt ir t.t.), tai šiuose išvardintuose versluose, tapus ekspertu, galima pasiekti, kad laikui bėgant verslai patys generuotų pasyvių pajamų srautą ir reikalautų laiko tik verslo priežiūrai ir palaikymui. Kaip pavyzdį galime paimti menininkus (muzikantus, dainininkus) ar sportininkus. Atkaklių ir nuoseklių treniruočių ar repeticijų dėka jie pasiekia meistriškumo, kurio dėka per valandą ar dvi gali uždirbti tiek, kiek fizinį darbą dirbantis žmogus uždirba per mėnesį.

Sukūrus verslo sistemą, taip pat svarbus ir kitas įgūdis: džiaugtis, kai pinigai guli jūsų sąskaitoje ir augina kitus pinigus, o ne tuomet, kai už tuos pinigus galite įsigyti brangų ar prabangų daiktą. Tokį mastymą autorius vadina ubago sindromu - gal ir drastiškai skamba, bet iš tiesų akropoliai ir arenos, megos ir babilonai pilni žmonių, kuriems svarbu ne pats daiktas, kaip toks, kuris galėtų patenkinti poreikius ar padėtų atlikti tam tikras funkcijas, o to daikto galėjimas įsigyti taip parodant aplinkiniams, kad aš nesu vargšas. Štai tokį mastymą A.Karalius ir vadina ubago mąstymu ir jo pirmiausiai siūlo atsikratyti.

Taigi, norintys pakilti nuo patogaus fotelio, išjungti televizorių ir judėti pirmyn - [spauskite ant nuorodos](http://www.infobusiness.lt/), siųskitės knygą ir skaitykite, o po trisdešimties dienų sugrįžkite ir spjaukite man bei autoriui į veidą arba papasakokite ką pasiekėte!




