---
author: dainius
comments: true
date: 2011-09-18 14:43:46+00:00
layout: post
slug: pirmasis-issukiu-menuo-be-kofeino-galima-isgyventi
title: 'Pirmasis iššūkių mėnuo: be kofeino galima (iš)gyventi'
wordpress_id: 18
categories:
- iššūkis
tags:
- LEKP
- tobulėjimas
---

Štai ir baigėsi pirmasis mėnuo, kai ėmiausi iššūkio sau pačiam. Galiu pasakyti, kad tikrai galima gyventi be kofeino. Šiandien ragavau kavos su pienu bet be cukraus. Pirmąkart po mėnesio pertraukos. Nieko ypatingo. Planuoju kavos nevartoti ir toliau, kadangi poreikio jau nebeliko. Yra sakoma, kad padarius ką nors 28 dienas, dvidešimt devintąją tai jau taps įpročiu. Iš tonizuojančių/energizuojančių gėrimų nusprendžiau gerti tik matė arbatą. Pačią arbatą, kaip tokią, stengsiuosi gerti vaisinę ar žolelių ir, labai retai, žaliąją. Tikiuosi, kad per šį mėnesį man pavyko atsikratyti priklausomybės nuo energetinių gėrimų ir džiugu, kad savijauta nė kiek nepablogėjo.

Šalia šio iššūkio prisijungiau prie kasdienės savo gerbūvio tobulinimo programos [DailyChallenge](https://challenge.meyouhealth.com/profile/29dxtjjpjj4md). Tai tarsi savotiškas socialinis tinklas, kur kiekvieną dieną gauname tam tikrą užduotį, kurios atlikimas, dažniausiai, pagerina mūsų buitį, sveikatą ar savijautą. Už kiekvieną atliktą užduotį, parašymą kaip tai padarėme, kitų bendruomenės narių paskatinimą, gauname tam tikrą kiekį taškų. Surinkus 750 taškų, pereinama į kitą lygį. Kaip moralinis paskatinimas už įvairius veiksmus dalijami virtualūs lipdukai. Kad sistemą būtų efektyvesnė, siūloma suburti bendraminčių ratą. Aš, pavyzdžiui pasikviečiau savo žmoną, [gyvenimo būdo portalo](http://eitne.lt) šeimai autorę. Ji nusprendė, kad aktualus iššūkis - [sulieknėti be dietos](http://dieta.eitne.lt).

Sekančio savo iššūkio - kiekvieną savaitę išmokti ką nors naujo - taip pat nepamiršau. Nuo pirmadienio planuoju pamėginti naudotis ne įprastu QWERTY kompiuterio klaviatūros išdėstymu, o [LEKP](http://tautrimas.lt/) - Lietuviškas ergonominis klaviatūros išdėstymas, ir išmokti rinkti tekstą akląja sistema.

Tikiuosi turėsiu daugiau laiko progreso aprašymui ir komentarams, nei tai buvo pastarąjį mėnesį.


