---
author: dainius
comments: true
date: 2012-02-05 12:28:58+00:00
layout: post
slug: kaip-uzdirbti-is-tinklarascio-rasymo
title: Kaip uždirbti iš [tinklaraščio] rašymo?
wordpress_id: 107
categories:
- iššūkis
- uždarbis internete
tags:
- pinigai
- planai
- planas
- rašymas
- uždarbis
- verslas
---



Ilgai brendęs straipsnis apie uždarbį iš (tinklaraščio) rašymo. Tiesą pasakius, šiame straipsnyje nebus tiesioginio patarimo ar stebuklingo recepto, kaip uždirbti iš tinklaraščio rašymo, tačiau perskaitę jį iki galo, galbūt, sužinosite, kaip uždirbti iš tinklaraščio, rašymo arba abiejų kartu.

**Reklaminiai skydeliai.** Daugeliui pats paprasčiausias ir lengviausias būdas gauti kažkokias pajamas iš internetinio projekto atrodo reklamos skydelių (pvz. AdSense ar pan.) talpinimas savo svetainėje. Tačiau šis būdas ne toks paprastas ir pelningas. Norint gauti nors kiek apčiuopiamesnes pajamas iš reklaminių skydelių, visų pirma svetainėje turi būti pakankamas lankytojų srautas (bent 500 unikalių lankytojų per dieną). Norint turėti lankytojų, reikia kurti turinį. Dar vienas niuansas - dažniausiai mokama už skydelių paspaudimus, o ne už parodymus. Sakykime, kad jūsų svetainėje apsilanko minėti 500 unikalių lankytojų per dieną. Jei puslapis interneto, technologijų ar panašiomis temomis - mažiausiai 90% iš jų savo naršyklėje bus įsidiegę AdBlock ar panašų įskiepį, leidžiantį blokuoti reklaminius skydelius internetinėse svetainėse. Iš likusių 10% (50 unikalių lankytojų per dieną), daugiausiai 5% susidomės ir paspaus ant parodyto reklaminio skydelio. Tai - 2,5 žmogaus per dieną (nors, kaip rodo filmuke apie bandeles, augančias medžiuose, du su puse duobkasio  - neteisingas atsakymas). Tarkime už paspaudimą gaunate 30 ct, vadinasi per dieną galite uždirbti 60 centų, kas yra lygu 18 Lt per mėnesį. Taigi, realu susirinkti pinigų svetainės talpinimo apmokėjimui. Jei lankytojų padaugės 10 kartų, dažniausiai, tai visai nereikškia, kad ir uždarbis padidės tiek pat. Tinklaraštininkai, dažniausiai, deklaruoja, kad tokiu atveju uždarbis padidėja iki 3-4 kartų, o serverio resursų naudojimas, žinoma, didėja beveik kartu su lankytojų didėjimu, tad iš karto prisireiks ir galingesnio talpinimo plano, norint išlaikyti svetainę pasiekiamą ir pakankamai sparčią, kad lankytojai neužvertų naršyklės lango belaukdami, kol jūsų svetainė pasikraus.

**SEO nuorodos.** Jei sukūrėte pakankamai daug ir kokybiško turinio ir jūsų svetainės PageRank yra ne mažesnis negu 3 (kuo daugiau, tuo geriau), galite parduoti išeinančias nuorodas kitiems projektams. Talpinant SEO nuorodas savo internetinėje svetainėje, svarbu neperlenkti lazdos ir nepadauginti nuorodų, kad paieškos sistemos (Lietuvoje - tai dažniausiai Google), nenubaustų ir nepažemintų jūsų pozicijų paieškos rezultatuose už SPAMą. Norint išvengti tokių nuobaudų, dėkite ne daugiau 5 nuorodų iš vieno puslapio ir, geriausia, kad tos nuorodos būtų į panašaus ar giminingo turinio svetaines.

**Parama autoriui, aukojimas.** Jei esate entuziastas tinklaraštininkas ir negaunate uždarbio už savo rašymą kitais būdais, svetainėje galite tiesiog patalpinti Flattr, PayPal ar kitą nuorodą, kurią paspaudę lankytojai galės pasirinkti ir paaukoti simbolinę sumą (1-2-5 Lt). Norint daugiau legalumo, ar paprastumo bendraujant su juridiniais subjektais galima užregistruoti individualią veiklą, VšĮ (tuomet galite tapti paramos gavėjais ir pretenduoti į savo, pažįstamų ir šiaip gerų žmonių 2%), arba UAB. Kalbėdamas apie legalumą, jokiu būdu nenoriu patarti ar skatinti gauti nelegalias pajamas, tačiau jei turite pajamų iš kitų šaltinių ir iš savo internetinio projekto aukų pavidalu gaunate ne daugiau 8000 Lt per metus, šios pajamos gali būti [neapmokestintos](http://www.finmin.lt/web/finmin/mokesciai/gpm).

**Affiliate nuorodos.** Tai nuorodos į kitų gamintojų produktus su jūsų partnerystės kodu. Lankytojui nuėjus pagal šią nuorodą ir įsigijęs prekių ar paslaugų, pardavėjas tam tikrą dalį savo pelno pasidalina su jumis už tai, kad atvedėte naują klientą. Lietuvoje, pavyzdžiui veikia gerų pasiūlymų sistema [NoriuNoriuNoriu](http://www.noriunoriunoriu.lt/?a=2037), [GoCrazy](http://www.gocrazy.lt/order.php?action=show_calendar&aff_id=32&event_lang_id=1&website=eitne.lt&extra=), [ManoKnyga](http://www.manoknyga.lt/?1ab7315134e7). Dažnai galima pasirinkti, ar norite dėti nuorodas į pardavėjo svetainę apskritai, ar į konkretų produktą. Viena populiaresnių tarptautinių affiliate partnerystės programų yra Amazon. Tokio pajamų šaltinio atmaina yra reklaminiai produktų skydeliai šoninėje skiltyje ar po straipsniu, su jūsų affiliate kodu nuorodoje. Skirtumas yra toks, kad jei naudojate nuorodas tekste, jas dažniausiai dedate ant giminingo raktažodžio, ar, rašydami apie knygą, ant jos pavadinimo, o skydelio atveju galite pasirinkti, pavyzdžiui, perkamiausią ar labiausiai ieškomą produktą.

**Produkto pardavimas.** Šiuo uždarbio būdu galima pasinaudoti tuomet, jei turite fizinę ar internetinę parduotuvę, kurioje pardavinėjate jūsų svetainės lankytojus dominančius produktus. Produktas, žinoma, gali būti ir knyga, videoseminaras, jūsų paslaugos. Taigi - viename išvardinome jau tris būdus: _knyga, videoseminaras, paslaugos_.

**Lankytojai - prenumeratoriai-klientai.** Norėdami parduoti kokį nors produktą, nesvarbu, savo, ar affiliate, turite turėti ne tik atsitiktinių lankytojų savo svetainėje, tačiau ir prenumeratorių. Geriausia tokiam atvejui sukurti naujienlaiškių sistemą (produktas) ir pasiūlyti užsiprenumeruoti šiuos naujienlaiškius savo lankytojams. Taip lankytojus paverčiate prenumeratoriais, o prenumeratorius - klientais.

**Parašykite ir išleiskite knygą (galima ir elektroninę).** Galbūt pasirodys, kad tai labai sudėtinga, brangu ar užima daug laiko. Tačiau, [kaip parašyti knygą](http://30dienu.lt/kaip-parasyti-knyga-per-30-dienu/) per 30 dienų, jau esu rašęs. Rašant knygą, kaip ir kuriant bet kokį kitą produktą, svarbiausia, kad jis išspręstų kokią nors kliento problemą. Juk mes norime sukurti sistemą, kuri generuotų nuolatines pajamas, o ne gaudytų kvailius, kurie nusipirkę jūsų produktą pasijaus apgauti ir dar papasakos savo draugams, pažįstamiems, kolegoms, koks sukčius ir apgavikas yra tinklapio autorius (t.y. jūs).

**Straipsniai spaudoje.** Jei, vis dėlto, knyga jums atrodo per didelis iššūkis, tai 2-3 puslapių straipsnį laikraščiui, žurnalui ar internetiniam portalui parašyti gali kiekvienas. Ir, žinoma, už tai gauti honorarą.

**Apmokami straipsniai.** Tai savotiškas analogas straipsnių, kurie laikraščiuose pažymėti, kaip užsakomieji. Jūs su gamintoju ar pardavėju sutariate, kad gausite kažkokį produktą pabandymui, vėliau jį aprašysite ir už tai gausite atlygį. Vėlgi - produktas turi būti įdomus jūsų auditorijai. Juk nerašysite arbatos ar naujos sūrio rūšies apžvalgos automobilininkų puslapyje, tačiau čia puikiai tiks uždegimo žvakių ar padangų įvertinimas. Šie aprašymai vertinami tiek pardavėjų, tiek skaitytojų, kadangi dažniausiai pateikiama objektyvi nuomonė apie produktą, akcentuojant ne tik pranašumus, bet ir trūkumus ar nepatogumus. Žinoma, norėdami, kad interneto visuomenė nenubaustų pasmerkimu už "parsidavinėjimą", visuomet pažymėkite, kad konkretus straipsnis ar produkto apžvalga užsakyta gamintojo ar pardavėjo.

**Apmokami konkursai.** Aprašytas produktas gali būti pralošiamas skaitytojams, Facebook puslapio gerbėjams ar Twitteryje. Už konkurso organizavimą ir populiarinimą iš gamintojo galima gauti papildomą užmokestį - juk jūs skiriate savo laiką organizavimui ir populiarinimui.

**Apmokami svečio įrašai.** Priimti į savo projektą mažesnių ar komercinių projektų autorius, kaip autorius-svečius (guest author) už tam tikrą mokestį. Jūs gaunate turinį, o autoriai gauna auditoriją ir nuorodas į savo projektus. Tokios, straipsniuose esančios nuorodos, labiau vertinamos tiek paieškos robotų, tiek skaitytojų, kadangi dažniausiai būna susijusios su pagrindiniu svetainės turiniu.

**Mokamo turinio pardavimas.** Savo internetinėje svetainėje visuomet galite sukurti skiltį, skirtą tik nariams, kurioje jie galėtų susipažinti su išskirtiniu turiniu ar gauti, pavyzdžiui, asmenines konsultacijas, paslaugas ir panašiai.

Taigi, vien šiame straipsnyje apžvelgiau 12 būdų, kaip galima uždirbti iš internetinių projektų ir tai dar ne viskas! Sekite naujienas, prenumeruokite naujus įrašus ir laukite tęsinio. Jei kuris nors uždarbio būdas pasirodė aktualus, tačiau per mažai apžvelgtas straipsnyje - klauskite komentaruose ir, galbūt, jis bus apžvelgtas plačiau atskiru straipsniu.
