---
author: dainius
comments: true
date: 2012-11-15 13:45:24+00:00
layout: post
slug: pradzia
title: Pradžia
wordpress_id: 4175
categories:
- rašliava
---

Šis tinklaraštis pertvarkytas pagavus įkvėpimui, po to kai perskaičiau [Aurelijaus](https://plus.google.com/u/0/114215413446794240737/posts/5CrrdjSDAyr) G+ inspiraciją studentams. Viename komentarų dar buvo nuoroda į rašymą skatinantį projektą. Užsiregistravau, apsidairiau ir manau, kad sugebėsiu susidoroti ir savo atskiroje platformoje. Juolab, kad aname projekte visi įrašai asmeniniai, o čia galiu savo nuožiūra palikti atvirus arba asmeninius. Atgalinis ryšys, komentarai labai svarbūs, kadangi jie padeda tobulėti, parodo klaidas, juos skaitydamas ir vertindamas žmogus mokosi priimti kritiką, pažiūrėti į savo kūrybą kitu kampu.

Ambicijų ir svajonių rašyti turiu jau seniai. Mokykloje neblogai sekėsi rašiniai, kūriau istorijas, rašiau eiles. Jau pora metų skaitau daug resursų apie rašymą, "professional blogging". Taip pat rašau porai kolektyvinių tinklaraščių, planuoju "paleisti" savo "professionall blogging" projektą.

Koks tikslas? Rašyti reguliariai (o, man tai labai sudėtinga), rašyti ne mažiau kaip 500 žodžių kasdien (neskaitant rašymo kituose projektuose); "vesti" save tobulėjimo keliu. Žodžiu - lavinti savo rašymo įgūdžius, kartais apžvelgti aktualijas, išdėstyti savo nuomonę, pakritikuoti (argumentuotai) kitus.

Kam man to reikia? Nes tikiu, kad rašydamas galiu kažką sukurti, pakeisti save, savo aplinką. Man nepatinka tai kur ir koks aš esu dabar. Rašymas bus mano kelionė, tikslo siekimas. Šiaip esu uždaro būdo žmogus, todėl rašymas bus tarsi apsauginis vožtuvas, padėsiantis išsilieti mano mintims. Manau, kad pirmuosiuose rašiniuose daug motyvacijos, argumentacijos, logikos ir unikalumo nereikėtų ieškoti. Tikrai kartais bus taip, kad nepavyks "pagaminti" tų 500 žodžių, sugauti kokios unikalios minties, tačiau, ne veltui sakoma: sunku pratybose, lengva mūšyje.

Ir taip diena po dienos vis rašydamas stengsiuosi, kad rašymas taptų tarsi antrasis kvėpavimas, kad žodžiai iš po pirštų tekėtų lengvai ir sklandžiai, neklampindami klavišų tirštame minčių sirupe.
