---
author: dainius
comments: true
date: 2014-06-30 02:51:53+00:00
layout: post
slug: vyturio-projektas-ugdome-iproti-anksti-keltis-pirmoji-diena
title: Vyturio projektas - ugdome įprotį anksti keltis. Pirmoji diena.
wordpress_id: 4237
categories:
- iššūkis
tags:
- 30 dienų
- miegas
- motyvacija
- savijauta
- tikslas
- tobulėjimas
---

Visuomet norėjau [išsiugdyti įprotį keltis anksčiau](http://30dienu.lt/pakeisk-12-iprociu/).  Vakar perskaičiau [vieno žmogaus patirtį](https://medium.com/life-hacks-for-business/12-lessons-of-waking-up-at-4-30-a-m-for-21-days-90d1053c3634) ir tai buvo paskutinis akstinas, pastūmėjęs mane pradėti pokyčius šia linkme. Kada gi jei ne vasarą pradėti ugdytis įprotį anksčiau keltis, jei ne vasarą, kai rytai šviesūs, o automobiliai ir gamta neruošia siurprizų prieš važiuojant į darbą? Mano pasirinktas kėlimosi laikas 5:00. Iki šiol įprastas kėlimosi laikas buvo 6:30, vadinasi turėčiau gauti papildomai 1,5 valandos sau, savo projektams iš ryto, o vakare lygiai ta pačia pusantros valandos tikiuosi pasidalinti su savo šeima. Jei viskas pavyks, labai gali būti, kad prasidėjus mokslo metams, kai reikės žadinti ir vaikus, šis laikas paaknstės iki 4:30. Tokiu būdu planuoju rytais efektyviai panaudoti papildomai 7-8 valandas per savaitę mokslams ir projektams, o vakare tikiuosi panašaus kokybiško laiko su šeima.

Planuoju, kad šis projektas tęsis bent iki liepos pabaigos (23 darbo dienos), o čia aprašysiu savo įspūdžius ir potyrius. Kaip ir originalaus straipsnio autorius, 5 valandą planuoju keltis tik darbo dienomis. Poilsio dienomis iki šiol įprastas kėlimosi laikas buvo 7:00, tikiuosi, kad panašus ir išliks. Bet kokiu atveju, planuoju rašyti projekto ataskaitą ir už savaitgalius, tad pokyčiais pasidalinsiu. Papildomai planuoju riboti kofeino suvartojimą, kadangi jis mane veikia migdančiai. Greičiausiai, reikės apsiriboti kavos puodeliu iš ryto, o vėliau gerti vaisines arbatas.

Žinoma, tokio bandymo metu yra svarbu pakankamai išsimiegoti. Pagal mano įpročius, reikėtų eiti miegoti apie 22 val. Vakar, pavyzdžiui nuėjau miegoti maždaug 23 val., tad temiegojau 6, tačiau šiandien kėliausi visai lengvai. Šįvakar tikiuosi iš miego grafiko neišklysti ir gauti 7 valandas poilsio.

Taigi - labas rytas, vyturiai! Rytas aušta.
