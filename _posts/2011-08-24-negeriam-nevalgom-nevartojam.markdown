---
author: dainius
comments: true
date: 2011-08-24 09:31:04+00:00
layout: post
slug: negeriam-nevalgom-nevartojam
title: Negeriam, nevalgom, nevartojam
wordpress_id: 12
categories:
- iššūkis
tags:
- 30 dienų
- kofeinas
- savijauta
---

Na štai, šiandien pagaliau pirmoji savaitė visiškai be kofeino (kadangi nuo eksperimento pradžios buvau [šiek tiek apsigavęs](http://30dienu.lt/pirmoji-savaite-be-kofeino/) dėl savo išsiblaškymo) - nei kavos, nei arbatos (išskyrus vaisinę), nei šokolado ar kakavos. Sudėtinga, nes nuolat tenka sau priminti ir kontroliuoti, kad ranka-apgavikė neįmestų saldainio burnon, tačiau jau pripratau. Kasdien vis lengviau save kontroliuoti, tačiau jaučiu, kad kol kas kofeino **fiziškai** norisi. Bet planų nekeisiu - be kofeino tikiuosi praleisti 30 dienų.

Fizinės ar psichologinės būklės pagerėjimo ar pablogėjimo nejaučiu - gyventi galima. Skaitytojams gali kilti klausimas - o kodėl būtent kofeinas? Pasakykite man, ko gi dar atsisakyti žmogui, kuris jau bemaž 7 metus nerūko, o alkoholio suvartojimas kokie pora butelių alaus per mėnesį? Aišku, esant tokiam alkoholio vartojimui, turėtų būti lengva jo visiškai atsisakyti, tačiau tai jau ne iššūkis.

Kita priežastis - pastaruoju metu turiu problemų su miego trūkumu, galėčiau miegoti ir miegoti. Kadangi perskaičiau, kad kofeinas tiesiog mobilizuoja smegenis veiklai ir jos atlieka daugiau darbo negu įprastai, tačiau nepakeičia miego. Pernelyg didelis kofeino vartojimas gali sukelti netgi vadinamąjį "miego badą", tad ir nusprendžiau atsisakyti šio komponento, pailsinti savo smegenis ir, galbūt, sureguliuoti miego ritmą.

Prieš eksperimentą kofeiną vartojau tikrai didelėm dozėm: 4-5 puodeliai kavos per dieną, pora porcijų matė arbatos ir 500-700 ml energetinių gėrimų, kuriuose 100 ml yra 32 mg kofeino. Tikrai didelis krūvis tiek smegenims, tiek širdžiai. Prie energetinių gėrimų pripratau, nes tiesiog "skanu" juos gerti ir būtent jų atsisakyti ir yra didžiausias iššūkis.

Nutraukęs šią kofeino terapiją nepastebėjau, kad būtų sumažėjęs darbingumas ar padidėję klaidų, užtat kasdien energetinių gėrimų sąskaita galima sutaupyti 4-8 litus, tai per mėnesį jau mažiausiai 120 litų, o per metus 1440 (neblogos atostogos, ar ne?).

Kol kas tiek naujienų.
