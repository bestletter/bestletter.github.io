---
author: dainius
comments: true
date: 2015-10-30 20:20:45+00:00
layout: post
slug: ko-reikia-norint-pradeti-begioti
title: Ko reikia, norint pradėti bėgioti
subtitle: "Taigi tu, nusprendei pradėti bėgioti, ruoštis varžyboms ar šiaip, savo malonumui. Kyla klausimas - ko gi tam reikia, kad bėgimas teiktų malonumą ir pasitenkimimą? Pagrindinis bėgiko inventorius yra bėgimo bateliai. Visus kitus aksesuarus pradžioje galima pakeisti ar apsieiti iš viso be jų, o štai bateliai yra būtini."
categories:
- iššūkis
tags:
- bėgimas
- motyvacija
- planai
---

Taigi tu, nusprendei pradėti bėgioti, ruoštis varžyboms ar šiaip, savo malonumui. Kyla klausimas - ko gi tam reikia, kad bėgimas teiktų malonumą ir pasitenkimimą? Pagrindinis bėgiko inventorius yra bėgimo bateliai. Visus kitus aksesuarus pradžioje galima pakeisti ar apsieiti iš viso be jų, o štai bateliai yra būtini.

### Bėgimo bateliai

Batelius reikia rinktis ne tik pagal kojos dydį (beje, jie turi būti ne "kaip tik", o vienu dydžiu didesni nei įprasta, kad ilgoje distancijoje išbrinkus kojai, nespaustų pirštų), bet ir pagal pėdos tipą (pronacija/supinacija), planuojamas bėgti distancijas, dangą (asfaltas/gruntas/bekelė/mišrus). Pradžiai pakanka vienos poros batelių, vėliau, jei pradėsi dalyvauti varžybose, įsigysi ir specialius, varžyboms skirtus batelius, žieminius batelius, pakaitinius treniruočių batelius ir t.t., tačiau pradžiai tikrai užteks ir vienos poros.

Bėgimo batelius reikia rinktis atsakingai, kadangi jie yra pats svarbiausias bėgiko inventorius, nuo jų patogumo prikllausys ar netrins kojos, ar bus patogu bėgti, ar neatmušite pėdos. Su naujais bateliais rekomenduojama kelis kartus prabėgti trumpas distancijas (3-5 km), kad koja priprastų prie batelių. Bėgant ilgesnę distanciją su naujais bateliais, jie gali nutrinti pačiose netikėčiausiose vietose, pavyzdžiui bevardžio piršto apačią, todėl tiek prieš varžybas, ypač ilgesnes distancijas, tiek prieš treniruotes, rekomenduojama batelius "prabėgioti".

Perkant batelius, rekomenduojama įsigyti ir keletą porų sportinių kojinių. Iš bėdos pradžioje gali tikti ir paprastos, tačiau sportinės kojinės pagamintos taip, kad laikytų pėdą sausą, kur reikia aptemptų, prilaikytų, nenutrintų.

Bėgiojantiems ilgas distancijas (15-17 km ir daugiau), laikui bėgant patartina įsigyti kompresines kojimnes iki kelių ar blauzdines. Jos prilaiko raumenis, padeda iš raumenų ištekėti veniniam kraujui, skatina limfos apytaką. Taip sumažėja kojų atmušimo tikimybė, lengviau laikoma tiesi nugara, pasiekiama geresnių rezultatų.

### Sportinė liemenėle

Moterims ypaę svarbu turėti specialią liemenėlę sportui, kadangi ji ne tik perneša drėgmę tolyn nuo kūno, bet ir apspaudia krūtinę, saugo nuo patempimo traumų, neleidžia užsistovėti limfai. Moterims tai yra antras pirkinys po batelių. Puikias liemenėles sportui galima surasti [anita.lt internetinėje parduotuvėje](http://anita.lt/#!/Liemen%C4%97l%C4%97s/c/2484045/offset=0&sort=normal). DISKLEIMERIS: Ši internetinė parduotuvė priklauso mano žmonai, todėl nuoroda patalpinta grynai iš asmeninio intereso. Pasėkmės tau: užsakymo metu parašyk, kad atėjai iš svetainės **30dienu.lt**, tuomet gausi **20% nuolaidą** sportinėms liemenėlėms. Šis pasiūlymas galioja **tik sportinių liemenėlių užsakymams** iki **2015-12-31 d.** /DISKLEIMERIS

### Atšvaitinė liemenė

Liemenė, kaip ir prožektorius, reikalinga tam, kad mus matytų pravažiuojančių automobilių vairuotojai.

### Prožektorius - "ciklopas"

Prožektorius praverčia bėgiojantiems tamsiu paros metu, ypač rudenį ir žiemą. Juo ne tik pasišviečiame kelią, bet ir tampame geriau matomi pravažiuojantiems automobiliams.

### Šortai/kelnės

Pradėjęs bėgioti aš maudavausi tiesiog ilgas sportines kelnes, arba maudymosi šortus. Maudymosi šortus tebenaudoju iki šiol, kadangi man jie pasiteisino - tinklinis pamušalas prilaiko viską kur reikia ir kaip reikia, bėgant ilgas distancijas netrina. Specialias bėgimo timpas įsigijau vėliau. Jū pliusai yra šie:
 
 - minimali kompresija blauzdų srityje, kas truputį padeda bėgant vidutinio nuotolio distancijas, tačiau kompresinių blauzdinių nepakeičia;
 - kišenė telefonui ar raktams (telefonu registruoju savo treniruotes);
 - specialus audinys, pernešantis drėgmę nuo kūno į išorę;
 - atšvaitai.
  
### Marškinėliai

Tinka bet kokie medvilniniai marškinėliai, tačiau žiemą patartina turėti specialius dri-fit sportinius marškinėlius, kad drėgmė būtų pernešama tolyn nuo kūno ir garuotų jau ten, antraip rizikuoji persišaldyti. Sportiniai marškinėliai taip pat saugo nuo spenelių nutrynimo, nors šitas dalykas labai priklauso nuo žmogaus sudėjimo - jei esi stambesnis, tuomet aptempti marškinėliai, net ir specialūs, gali nutrinti spenelius pusmaratonio distancijoje, o štai man nebuvo nutrynimų ir maratone. Nuo spenelių nutrynimo sportininkai dažniausiai saugosi užsiklijuodami juos pleistru, tačiau toks metodas padeda nebūtinai visuomet.
 
### Kepurė/skarelė/plaukų juosta
 
Galvos apdangalas ne tik saugo nuo saulės vasarą ar nuo šalčio žiemą, bet ir sulaiko prakaitą, kad jis netekėtų į akis, ant veido. Žinoma, jei labai karšta, skarelę galima užsirišti ir ant riešo, taip ji bus po ranka, norint nusibraukti prakaitą, tačiau visuomet reikia įvertinti kiek saugu yra bėgti nepridengta galva, tiek dėl šalčio žiemą, tiek dėl galimo saulės smūgio vasarą.

### Pirštinės

Kad ir kaip keistai skambėtų, tačiau labai dažnai pirštinių reikia netgi bėgant vasarą, ypač jei aplinkos temperatūra žemesnė nei +20 laipsnių ir bėgama ilgesnė distancija. Žmogaus kūnas sutvarkytas taip, kad bėgant kraujas nukreipiamas į dirbančius raumenis, kad galėtų efektyviai pristatyti deguonį, ko pasėkoje galūnės gauna mažiau kraujo ir atvėsta. Vasarą tinka paprastos baltos darbinės pirštinės iš medvilnės, žiemą reikia šiltesnių.

### Telefonas

Mobilusis telefonas - universalus įrenginys, juo gali sekti ir registruoti savo bėgamą maršrutą, matuoti nubėgtą distanciją, treniruotės laiką, specialioje programėlėje gali būti sufleris, pasakantis, ar bėgti reikėtų greičiau, ar lėčiau. Tam skirtų programėlių yra daugybė, tačiau jei nenori prisirišti prie kurios nors vienos, galiu parekomenduoti mano naudojamą [RunnerUp](https://play.google.com/store/apps/details?id=org.runnerup), kuri po treniruotės bėgimo duomenis gali įkelti į RunKeeper, Endomondo, Strava ir daugybę kitų internetinių servisų.

Kartais bėgdamas ilgas distancijas taip pat mėgstu telefone pasileisti muziką ar audioknygą.

### Diržas/kišenė

Jame patogu nešiotis tiek maršrutą registruojantį telefoną, tiek raktus, tiek energetinį geliuką ar, galiausiai, keletą eurų. Bėgikams skirti diržai taip pat turi atšvaitinių elementų, kas yra labai svarbu bėgiojant tamsiuoju metų laiku.

### Pulsometras

Šį daiktą įsigijau trečiais bėgiojimo metais, kai pasidarė aktualu treniruočių metu stebėti širdies ritmo zonas.


### Kiti priedai

Sąrašą dar galima pildyti - tai ir gertuvės (bėgant didesnius nei 10 km atstumus, ar ilgiau nei valandą, rekomenduojama turėti vandens atsigėrimui, kad neprasidėtų dehidratacija, ypač vasarą), bliuzonai (apsisaugoti nuo vėjo), striukės, tačiau šie daiktai nėra kritiniai. Pavyzdžiui bėgant ilgus atstumus, galima taip susidėlioti maršrutą, kad prabėgtume pro namus, kur galime atsigerti; vietoj specialaus, sportinio, bliuzono naudoti paprastą. Ilgiau bėgiojant prisireikia ir žieminių batų, specialios aprangos, tačiau ne visi bėgioja lauke kiaurus metus. Vieni visai nutraukia treniruotes porai-trejetui mėnesių ir tuo laiku užsiima fitnesu, plaukimu ar kitu sportu, dar kiti "bėga" sporto klubuose ant bėgimo takelių.

### Pabaigai

Jei manai, kad aukščiau rašydamas ne viską teisingai išdėsčiau ar ką nors praleidau - žemiau yra komentarų skiltis tavo mintims.
