---
author: dainius
comments: true
date: 2012-11-22 10:36:00+00:00
layout: post
slug: kodel-man-patinka-lietuvos-patas
title: Kodėl man patinka Lietuvos paštas?
wordpress_id: 4186
categories:
- rašliava
---

![](http://30dienu.kurapka.lt/files/2012/11/2012-11-22-10.27.29-225x300.jpg)


Paštas dirba žmonėms. Jie gabena siuntinius, perduoda laiškus, sveikinimo atvirukus. Čia (pašte) galima susimokėti įmokas už komunalinius mokesčius, o laimingieji (pensininkai ar socialiai remtini) gali atsiimti savo išmokas.
Geras tas paštas. Jis ir siuntinį atgabens ir korespondenciją atneš. Ir teismo šaukimą paliks vaikus prižiūrinčiai auklei. O štai kai ateini su siuntos pranešimu, kuris išrašytas žmonos vardu, siuntos neatiduos. Negalima. Siuntą gali pasiimti tik pati žmona! Nesvarbu, kad rodau asmens dokumentą, kad pavardė sutampa ir kad 7 metus iki šiol žmonos siuntas galėdavau parvežti namo.
Dabar sako - tegu žmona pati ateina. Nesvarbu, kad žmonos ir pašto darbo valandos sutampa: 8-17. Nesvarbu, kad žmona per pietų pertrauką nespės iš Klaipėdos parlėkti iki Gargždų, o paskui vėl atgal į darbą. Ir nesvarbu, kad miestelio gastronome tą paštininkę kasdien sutinki, sveikiniesi, bendrauji (nors jau pora mėnesių, kaip pastaruosius veiksmus reikėtų įvardinti būtuoju laiku).
O štai šiandien (2012-11-22) Lietuvos paštas užsitarnavo medalį! Jie pristatė siuntinį su 2005-08-12 dienos gavimo spaudu.
Ačiū Lietuvos paštui - pačiam greičiausiam paštui pasaulyje!
Per tą laiką buvau spėjęs išeiti iš darbovietės, kurios adresu buvo siųsta siunta, ir vėl sugrįžti. Überawesome!
