---
author: dainius
comments: true
date: 2011-08-17 20:48:34+00:00
layout: post
slug: pirmoji-savaite-be-kofeino
title: Pirmoji savaitė be kofeino
wordpress_id: 8
categories:
- iššūkis
tags:
- 30 dienų
- kofeinas
---

Šias nepilnas dvi savaites tiesiog negėriau kavos ir energetinių gėrimų, tačiau buvo vartojama arbata, matė, šokoladas. Kol kas produktyvumo pokyčių nepastebėjau, kaip nepastebėjau ir savijautos pablogėjimo ar pagerėjimo, tačiau organizmas gavo krūvą streso papildomai: iš senelių sugrįžo vaikai po vasaros atostogų, darbe krūvio stoka taip pat negaliu skųstis, todėl asmeniniams projektams, kaip šis ir panašiems, laiko praktiškai nelieka. Google readerį skaitau priešokiais mobiliajame telefone ar vėlai vakare, o ten kasdien "įkrenta" maždaug po 40 naujienų. Tarp jų pasitaikė ir viena "į temą": [kaip pakeisti kavos vartojimo įpročius](http://lifehacker.com/5831104/how-to-break-your-daily-caffeine-habit-and-use-coffee-strategically).

Straipsnyje teigiama, kad dauguma geriančių kavą turi kofeino toleranciją. Ši tolerancija išsivysto 7-12 dienų laikotarpyje geriant netgi tik vieną kavos puodelį per dieną, o išnyksta maždaug per 10 dienų. Taip pat straipsnyje siūloma "nekritiškais laikotarpiais" gerti kavą be kofeino, kad organizmas prie jos nepriprastų ir reikalui esant gautume norimą poveikį. Koks gi tas poveikis? Pasirodo, kad kofeino dozė nesukuria energijos ar žvalumo (niekas iš niekur neatsiranda ir niekur neišnyksta), o tik "atrakina" mūsų potencialą, kuris įprastomis sąlygomis neišnaudojamas.

Ir vis dėlto, kadangi eksperimentui buvo pasiruošta itin prastai, nuo rugpjūčio 18 dienos jis atnaujinamas. Nuo rytojaus pamėginsiu gyventi absoliučiai be kofeino, pažiūrėsime, ar pavyks ir kaip seksis. Minimalus eksperimento laikas 10 dienų, optimalus norimas - 30 dienų, t.y. iki rugsėjo 18 d. imtinai. Nepaisant žvėriško užimtumo, tikiuosi ištesėti pažadą ir parašyti apie kofeino poveikį organizmui (šaltinių pagal ką rašyti jau yra, tik vis laikas, laikas...).

Šią savaitę dar noriu pabaigti einamuosius darbus, o nuo sekančios savaitės planuoju priimti dar vieną iššūkį. Koks jis, tegu kol kas bus paslaptis.
